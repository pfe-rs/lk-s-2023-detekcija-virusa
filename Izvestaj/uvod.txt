	U svetu ubrzanog digitalnog napretka, gde se informatički resursi koriste u svim sferama života, osiguravanje digitalnih resursa postaje sve bitnije, a bezbednosni zahtevi sve veći. Razvoj raznih vrsti malicioznih programa predstavlja posebno veliki izazov očuvanju bezbednosti i integritetu podataka.
	Ovaj izveštaj se fokusira na detekciju malicioznih programa kombinujući tehnike statičke (analiza koda) i dinamičke (analiza ponašanja programa u radu) analize.
	Statička analiza, predstavljena kao ključni aspekt u identifikaciji i evaluaciji malicioznih programa, pre nego što aktiviraju svoje destruktivne funkcije, pruža dubinske uvide u unapred definisane karakteristike zlonamernog koda, omogućujući nam da sagledamo pretnje pre nego što stignu do kritičnih tačaka sistema.
	Sa druge strane, dinamička analiza se odnosi na proces pokretanja nepoznatog programa u okviru izolovanog okruženja (eng. sandbox) u kom možemo da pratimo njegovo ponašanje bez opasnosti i štete po sistem na kom se ta analiza izvršava. Dinamička analiza pruža mnoštvo informacija o ponašanju programa tokom samog rada, te je s toga vrlo korisna za analizu programa čiji je kod nerazumljiv.
	Svesni smo da tradicionalni pristupi imaju svoja ograničenja, te stoga istražujemo inovativne metode, uključujući integraciju veštačke inteligencije, kako bismo unapredili efikasnost i preciznost naše analize na novoviđenim uzorcima koji ispoljavaju neke tipične karakteristike i ponašanja malicioznih programa.
	Integracijom veštačke inteligencije se takođe nadamo da ćemo uspeti da odgovorimo na veliki porast broja malvera jer će naš softver moći stalno da uči na markiranim primercima malvera i primenjuje to znanje na novim primercima.
	Cilj nam je postići što veću efikasnost i preciznost u prepoznavanju raznih vrsta pretnji. Da bismo ispunili taj cilj, u našem radu kombinujemo metode statičke i dinamičke analize kako bismo jednostavnije malvere odmah prepoznali brzim tehnikama statičke analize, a za komplikovanije i nerazumljivije programe iskoristili dinamičku analizu za dobijanje dodatnih informacija.
